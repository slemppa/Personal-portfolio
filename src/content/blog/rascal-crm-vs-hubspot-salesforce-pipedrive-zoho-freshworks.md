---
title: 'Rascal CRM vs. HubSpot, Salesforce, Pipedrive, Zoho ja Freshworks — mitä oikeasti eroaa'
date: 2026-08-05
description: CRM-vertailu suomalaisen myyntitiimin näkökulmasta. Mitä HubSpot, Salesforce, Pipedrive, Zoho ja Freshsales tekevät hyvin, missä ne pakottavat lisäosiin — ja mikä Rascal CRM:ssä on rakennettu sisään. Varaa demo.
tags:
  - crm
  - myynti
  - rascal
cover: /cases/rascal-crm/rascal-id.jpg
draft: false
---
Olen rakentanut Rascal CRM:n, joten tämä ei ole puolueeton testivoittajavertailu. Sanotaan se heti alussa. Sen sijaan kerron, mitä tuotteeseen on oikeasti rakennettu sisään, missä isot alustat ovat parempia, ja missä kohtaa suomalainen myyntitiimi tyypillisesti huomaa maksavansa kahdelle toimittajalle samasta työstä.

Hinnat ja pakettirajat muuttuvat kaikilla näillä toimittajilla useamman kerran vuodessa, joten en väitä tässä euromääriä — ne kannattaa tarkistaa toimittajan omalta sivulta ostohetkellä. Vertailu koskee rakennetta: mikä tulee tuotteen mukana, mikä on lisäosa, ja montako työkalua myyjällä on auki päivän aikana.

## Mikä Rascal CRM on

Myynti-CRM, jonka sisällä on selainpohjainen soittokeskus, kokousbotti, dokumenttien sähköinen allekirjoitus, ajanvarauskalenteri ja workflow-moottori — kaikki samassa tietomallissa. Ei viittä integraatiota, jotka synkkaavat toisilleen kontakteja yön yli.

Konkretiaa siitä, mitä "sama tietomalli" tarkoittaa koodina: 50 tietokantataulua, joissa jokaisessa on rivitason käyttöoikeudet, 192 API-reittiä ja noin 1 600 automaattitestiä. Käyttöliittymä on kaksikielinen suomi/englanti, 3 216 riviä käännöksiä per kieli — suomi ei ole jälkikäteen käännetty kielipaketti vaan se kieli, jolla tuote on suunniteltu. Tekninen läpileikkaus arkkitehtuurista löytyy [Rascal CRM:n projektisivulta](/projektit/rascal-crm).

Mitä myyjä tekee yhdessä näkymässä:

- **Soittaa selaimesta.** Twilio Voice SDK, rinnakkaissoitto jopa kymmeneen numeroon: ensimmäinen vastaaja yhdistetään myyjälle, muut katkaistaan. Ei erillistä softapuhelinta.
- **Saa valmennusta kesken puhelun.** Transkriptio virtaa reaaliajassa, ja malli antaa yhden konkreettisen toimenpidevinkin noin 700 millisekunnissa. Coachin persoonan saa muokata asetuksista, mutta vastausformaatti on lukittu erilliseen, ei-muokattavaan osaan promptia, jotta parseri ei hajoa, vaikka ohjetta miten sörkittäisiin.
- **Lähettää botin kokoukseen.** Meet-, Zoom- tai Teams-linkki sisään, ja Recall.ai-botti tekee muistiinpanot: transkriptio → yhteenveto → tehtävät CRM:ään, liitettynä oikeaan kauppaan.
- **Tekee tarjouksen ja sopimuksen.** Dokumenttipohjat (myös Wordista tuotuna), tarjousgenerointi tuotekatalogista ja e-allekirjoitus sisältöhash-eheydellä — allekirjoitettu versio on todistettavasti sama, joka lähetettiin.
- **Jakaa varauslinkin.** Julkinen ajanvarauskalenteri Cal.com-tyyliin, tiimivaraukset sekä peruutus- ja siirtolinkit.
- **Automatisoi loput.** Visuaalinen workflow-canvas: 13 askeltyyppiä (ehdot, iteraatiot, HTTP-kutsut, sähköpostit, tietuemuutokset), versioidut määritykset ja ajot, jotka jatkuvat cronista, vaikka funktio katkeaisi kesken.

Päälle tavallinen CRM-perusta, joka on syytä olettaa mistä tahansa tuotteesta: myyntiputket kanbanina, ennusteet, mätänevien kauppojen tunnistus, Revenue Intelligence -raportit, segmentit, custom-kentät, duplikaattien tunnistus, CSV-tuonti, Cmd+K-haku ja muokattava dashboard.

## Rakenne-ero yhdellä silmäyksellä

| | Rascal CRM | HubSpot | Salesforce | Pipedrive | Zoho CRM | Freshsales |
|---|---|---|---|---|---|---|
| Puhelut | Sisäänrakennettu selainsoittokeskus, rinnakkaissoitto | Calling-ominaisuus paketti- ja minuuttirajoin | Käytännössä telephony-kumppani tai Service Cloud Voice | Kevyt caller, käytännössä usein erillinen dialer | PhoneBridge-integraatio ulkoiseen operaattoriin | Sisäänrakennettu puhelin (Freshcaller-pohjainen) |
| Live-AI puhelun aikana | Kyllä, transkriptio + vinkki ~700 ms | Conversation intelligence jälkikäteen | Einstein/Agentforce lisenssinä | Ei natiivisti | Zia, rajatummin | Freddy AI, rajatummin |
| Kokousmuistiinpanot | Botti Meet/Zoom/Teams-kokoukseen, tehtävät CRM:ään | Erillinen työkalu tai lisäosa | Erillinen työkalu tai lisäosa | Erillinen työkalu | Erillinen työkalu | Erillinen työkalu |
| Tarjous + e-allekirjoitus | Sisäänrakennettu | Quotes + erillinen allekirjoituspalvelu | CPQ omana tuotteenaan | Smart Docs -lisäosa | Zoho Sign erillisenä sovelluksena | Erillinen palvelu |
| Ajanvaraussivu | Sisäänrakennettu | Meetings-työkalu | Scheduler-lisenssi | Scheduler tietyissä paketeissa | Bookings erillisenä sovelluksena | Sisältyy osaan paketteja |
| Suomenkielinen käyttöliittymä | Ensimmäinen kieli | Vaihtelee näkymittäin | Osittain, konfiguroitava | Osittain | Osittain | Osittain |
| Käyttöönotto | Päivissä, ilman konsulttiprojektia | Viikoissa | Yleensä kumppaniprojekti | Päivissä | Viikoissa | Päivissä |

Taulukon idea ei ole, että muut olisivat huonoja tuotteita. Idea on, että ero syntyy siitä, montako sopimusta ja välilehteä sama työ vaatii. Jos haluat nähdä rivit käytännössä eikä taulukkona, [varaa demo osoitteessa rascalai.fi](https://www.rascalai.fi) — käydään läpi teidän myyntipäivänne, ei ominaisuuslistaa.

## Rascal CRM vs. HubSpot

HubSpot on tämän joukon paras markkinointikoneisto. Jos yrityksen tärkein ongelma on liidien tuottaminen sisällöllä, sähköposteilla ja laskeutumissivuilla, HubSpotin ekosysteemiä on vaikea voittaa — ja ilmainen taso on aito tapa aloittaa.

Kipu tulee myöhemmin ja kahdesta suunnasta. Ensimmäinen on paketointi: Sales Hub, Marketing Hub ja Service Hub hinnoitellaan erikseen, ja se ominaisuus, jonka takia tulit, on usein juuri seuraavassa tasossa. Toinen on markkinointikontaktien laskutuslogiikka — kustannus kasvaa listan koon mukana, ei myynnin mukana.

Rascal CRM ei yritä olla markkinointiautomaatio. Se on myyntitiimin työkalu, jossa puhelu, kokous, tarjous ja allekirjoitus ovat samassa tuotteessa ilman hub-matematiikkaa. Jos markkinointi pyörii jo jossain, tämä on vahvempi vaihtoehto. Jos etsit sisältökoneistoa, HubSpot on rehellisesti parempi ostos — ja jos mietit, mitä markkinoinnin automaatiosta kannattaa ylipäätään ostaa ensin, kirjoitin siitä erikseen: [markkinoinnin automaation 30 päivän päätöspuu](/blog/markkinoinnin-automaatio-30-paivan-paatospuu).

## Rascal CRM vs. Salesforce

Salesforce on eri kokoluokan tuote, ja sen vahvuus on aito: jos yrityksessä on monta liiketoimintayksikköä, monimutkainen hinnoittelu ja tarve mallintaa käytännössä mikä tahansa prosessi, Salesforce taipuu siihen. Ekosysteemi, AppExchange ja kumppaniverkosto ovat omassa sarjassaan.

Hinta ei ole vain lisenssi. Se on konsulttiprojekti, admin-rooli ja se, että pienikin muutos myyntiprosessiin kulkee jonon kautta. 5–30 hengen myyntitiimille tämä on yleensä väärä työkalu — ei koska Salesforce olisi huono, vaan koska maksat joustavuudesta, jota et käytä.

Rascal CRM:n vastaus on päinvastainen: mielipiteellinen tuote, joka olettaa, että myyt puhelimella ja tapaamisilla, ja on siksi valmis heti. Käyttöönotossa on ohjattu polku (ensimmäinen yritys, ensimmäinen kauppa, tiimiläisen kutsu, raportit) eikä vaatimusmäärittelyä.

Yksi asia, jossa emme tingi, vaikka tuote on kevyempi: eristys. Identiteetti ja CRM-data ovat eri Supabase-projekteissa, Postgresin rivitason käyttöoikeuksien päällä on sovellustason näkyvyyssäännöt, ja virhetilanne palauttaa 500 — ei koskaan toisen organisaation dataa.

## Rascal CRM vs. Pipedrive

Pipedrive on tämän vertailun lähin sukulainen ja se, jota arvostan eniten: selkeä putki, nopea käyttöliittymä, myyjä ymmärtää sen ilman koulutusta. Rascal CRM on suunniteltu samalle vaatimustasolle käytettävyydessä.

Ero on siinä, mitä tapahtuu kun tarvitset enemmän kuin putken. Projektit, kampanjat, dokumentit ja soittaminen ovat Pipedrivessa lisäosia tai kolmannen osapuolen työkaluja, ja jokainen niistä tuo oman kuukausimaksun, oman kirjautumisen ja oman synkronointiongelman. Tyypillinen suomalainen kymmenen hengen myyntitiimi päätyy pinoon: Pipedrive + dialer + allekirjoituspalvelu + Calendly + muistiinpanotyökalu. Kirjoitin aiemmin siitä, [miten pk-yrityksen työkalupino kannattaa koota](/blog/sisaltomarkkinointi-pk-yrityksen-tyokalut-2026) — sama logiikka pätee myyntipuolella.

Rascal CRM on rakennettu juuri tuon pinon korvaamiseksi. Puhelu kirjautuu kauppaan automaattisesti, kokousbotin tekemät tehtävät ilmestyvät oikean kontaktin alle, allekirjoitettu sopimus jää samaan aikajanaan. Kun kaikki elää samassa tietomallissa, myyjän ei tarvitse muistaa kirjata mitään.

## Rascal CRM vs. Zoho CRM

Zoho antaa eniten toiminnallisuutta per euro, piste. Zoho One -paketissa on kymmeniä sovelluksia, ja jos organisaatio on valmis elämään Zohon maailmassa, se on taloudellisesti järkevä valinta.

Hinta maksetaan muualla. Sovelluksia on paljon, mutta ne on tehty eri aikoina ja ne tuntuvat erilaisilta; käyttöliittymä on täynnä asetuksia; ja se tekoäly, jonka olet ostanut, on usein pinnallisempi kuin demossa. Puhelut hoituvat PhoneBridge-integraatiolla ulkoiseen operaattoriin, eli soittologiikka ei ole CRM:n sisällä vaan sen vieressä.

Rascal CRM tekee vähemmän asioita, mutta ne, joita myyntipäivä oikeasti sisältää, on tehty loppuun asti. Esimerkki: soittosessiossa valitset kontaktit, päätät, montako linjaa avataan yhtä aikaa, ja järjestelmä hoitaa katkaisut, callbackit ja kirjaukset. Se ei ole "puhelut-välilehti", vaan koko työvaihe.

## Rascal CRM vs. Freshdesk — ja miksi vertailukohta on oikeasti Freshsales

Freshdesk on asiakaspalvelun tikettijärjestelmä, ei CRM. Freshworksin myynti-CRM on **Freshsales**. Ero on olennainen ostopäätöksessä: jos ongelma on tukipyyntöjen hallinta, Freshdesk on hyvä tuote eikä Rascal CRM kilpaile sen kanssa lainkaan.

Freshsales taas on aito kilpailija: siinä on sisäänrakennettu puhelin, Freddy AI ja kohtuullinen hinnoittelu. Vahvuus on sama kuin Rascalilla — puhelut ovat mukana, eivät päällä. Ero syntyy syvyydestä myyntityön ympärillä: rinnakkaissoitto, live-valmennus puhelun aikana, kokousbotti, dokumentit ja allekirjoitus sekä versioitu workflow-moottori ovat Rascalissa tuotteen ydintä, eivät reunaa. Ja tuki tulee suomeksi samalta ihmiseltä, joka koodaa ominaisuuden.

## Missä Rascal CRM häviää

Rehellisyys tässä kohtaa maksaa itsensä takaisin demossa, joten sanotaan ääneen:

- **Ekosysteemi.** Ei AppExchangea eikä tuhatta valmisintegraatiota. Yleisimmät (kalenteri, sähköposti, Slack, n8n) ovat mukana, loput rakennetaan tarvittaessa.
- **Referenssimassa.** Salesforcella on kolme vuosikymmentä ja miljoona asiakasta. Meillä ei.
- **Globaali 24/7-tuki.** Tuki on suomeksi ja englanniksi, ihmisiltä, mutta ei ympäri vuorokauden kolmella mantereella.
- **Markkinointiautomaatio.** Sähköpostikampanjat ja yleisöt ovat mukana, mutta HubSpotin tasoista markkinointikoneistoa täällä ei ole.

Jos jokin näistä on teille ratkaiseva, valitse toinen tuote. Se on parempi lopputulos kuin väärä käyttöönotto.

## Kenelle tämä on

Rascal CRM sopii parhaiten 3–50 hengen myyntitiimille, joka soittaa paljon, tapaa asiakkaita ja lähettää tarjouksia — ja jolla on tällä hetkellä auki neljä eri työkalua saman kaupan hoitamiseen. Erityisen hyvin se istuu suomenkieliselle tiimille, jolle englanninkielinen CRM on ollut hidaste käyttöönotossa.

## Usein kysytyt kysymykset

### Voiko datan tuoda Pipedrivestä tai HubSpotista?

Kyllä. CSV-tuonti kontakteille, yrityksille ja kaupoille on sisäänrakennettu, mukana duplikaattien tunnistus ja kenttien mäppäys omiin custom-kenttiin. Isommat migraatiot käydään läpi demossa ennen kuin mitään siirretään.

### Tarvitaanko erillinen puhelinjärjestelmä?

Ei. Soittaminen tapahtuu selaimesta Twilio Voice SDK:lla, ja numerot hallitaan CRM:n asetuksista. Käytännössä tämä poistaa erillisen dialer-sopimuksen — ja sen mukana ongelman, jossa puheluhistoria on eri järjestelmässä kuin kauppa.

### Onko tekoäly päälle liimattu vai oikeasti käytössä?

Testi on yksinkertainen: tekeekö tekoäly työn vai kirjoittaako se tekstiä työstä. Rascalissa AI kuuntelee puhelua ja antaa vinkin kesken puhelun, kirjoittaa kokouksesta yhteenvedon ja luo siitä tehtävät oikean kaupan alle, valmistelee puhelun taustatiedot ja luonnostelee sähköpostin. Nämä ovat työvaiheita, eivät chat-ikkuna sivupalkissa. Mallivalinnasta ja siitä, miksi halvin malli ei ole halvin, kirjoitin täällä: [halvempi malli voi olla kallein päätös](/blog/halvempi-malli-voi-olla-kallein-paatos).

### Miten monen organisaation data pidetään erillään?

Identiteetti ja CRM-data ovat eri tietokantaprojekteissa. Postgresin rivitason käyttöoikeuksien päällä on sovellustason näkyvyyssäännöt ja injektiosuojaus, ja järjestelmä on fail-closed: jos jokin menee pieleen, pyyntö kaatuu virheeseen sen sijaan että palauttaisi liikaa. Käyttöoikeusroolit ovat admin, manager ja myyjä.

### Kauanko käyttöönotto kestää?

Päiviä, ei kuukausia. Tuotteessa on ohjattu käyttöönotto ja halutessa esimerkkidata, jolla näkymät voi katsoa läpi ennen oman datan tuontia. Konsulttiprojektia ei tarvita.

### Onko Rascal CRM oikea valinta, jos tiimi on yhden hengen kokoinen?

Yleensä ei vielä. Yksin myyvälle riittää usein kevyempi putki. Hyöty syntyy siitä, että puhelut, kokoukset ja dokumentit kirjautuvat automaattisesti tiimin yhteiseen näkymään — ja se kannattaa vasta kun näkymää katsoo useampi ihminen.

## Yhteenveto

HubSpot voittaa markkinoinnissa. Salesforce voittaa monimutkaisuuden hallinnassa. Zoho voittaa hinnalla. Pipedrive voittaa yksinkertaisuudella, ja Freshsales tekee soittamisesta mukavaa.

Rascal CRM voittaa siinä, mikä on suomalaisen myyntitiimin arkea: soitat, tapaat, tarjoat ja klousaat samassa järjestelmässä, suomeksi, ilman että kolme lisäosaa yrittää pysyä perässä. Se on rakennettu myyjän päivän ympärille, ei ominaisuuslistan ympärille.

Paras tapa arvioida tämä on nähdä se omalla datalla. **Siirry [rascalai.fi](https://www.rascalai.fi)-sivustolle ja varaa demo** — käydään läpi teidän myyntiprosessinne, katsotaan, mitkä työkalut jäisivät pois, ja sanon suoraan, jos Rascal CRM ei ole teille oikea valinta.
